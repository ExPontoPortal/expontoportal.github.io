---
layout: post
title: "Na pragu poremećenog društva"
date: 2024-11-01
---
Prvog dana novembra 2024. godine, u 11.52, nadstrešnica novosadske železničke stanice se urušava i na mestu ostavlja prvo 14, zatim 15, a na posletku 16 žrtava.
Potres koji je do tada najjače uzdrmao dvanaestogodišnji temelj vlasti usledio je nekoliko nedelja kasnije, kao odgovor studenata Fakulteta dramskih umetnosti u Beogradu na napad nepoznatih lica, maskiranih fantomkama, koji se dogodio nedaleko od zgrade fakulteta dok su studenti odavali poštu poginulima. Od tog momenta započinje rapidan rast broja studenata koji se pridružuju takozvanom studentskom pokretu.
Mesecima nakon toga studenti će zadavati ozbiljne udarce vlasti – kroz blokade svojih fakulteta, širenje informacija o malverzacijama režima na društvenim mrežama i, ono što je najviše pogodilo vladajući establišment, kroz česte pozive na proteste usmerene protiv postojećeg sistema, koji mnogi od njih vide kao autokratski.
Konstantan rikošet između medija koji su podržavali studente, a kojih je, mora se reći, bilo u manjini, i onih koji su branili postupke i odluke režima, doneo je Srbiji po prvi put novu terminologiju korišćenu za pežorativno označavanje neistomišljenika. Tokom ostatka 2025. godine Srbija će proživeti mnogo toga po prvi put u svojoj istoriji – od višemesečnih blokada fakulteta širom zemlje do formiranja kampa studenata koji „žele da uče“, odnosno studenata privrženih vlasti, u Pionirskom parku, preko puta Narodne skupštine.
Srbija je sve više ličila na zemlju poremećenih vrednosti, u kojoj se nagrađuje morbidna poniznost i  napoklon pred beskrupuloznom mašinerijom koja brani isključivo samu sebe. Ne zbog višeg cilja, već zarad ličnog položaja i prividnog „statusa“. Ovaj period razotkrio je skrivenu prirodu mnogih ljudi, pomerio granice moralnog standarda i u sećanje svih nas koji smo tome svedočili zauvek urezao odvratan prizvuk onoga na šta su pojedinci spremni zarad poluprazne koverte.
Borba Srbije za normalno, sigurno, prosperitetno i, pre svega, slobodno društvo nije smela da čeka do sada. Mentalno iscrpljen narod, izložen godinama zuluma jedne klike istih ljudi, više ne želi da trpi. Vreme je da svako od nas pogleda sebe i zapita se koliko i šta čini da ovu državu svakim danom učini boljom.
Kulminacija poremećenosti našeg društva oličena je u spaljivanju bočnih vrata Župne crkve Imena Marijinog, poznate kao „Katedrala u centru“, u Novom Sadu, osmog januara ove godine. Grad koji simbolizuje raznolikost i sklad različitih naroda trajno je još jednom žigosan postupkom pojedinca koji se boji onoga što Novi Sad predstavlja – razumevanja, zajedništva i, pre svega, ljubavi među ljudima.
Srbija se već nalazi na pragu velikih promena, koje, kao što vidimo, omladina ove zemlje itekako želi. U toj novoj Srbiji nadam se da se prošlost neće gurati pod tepih i da će ljudi koji u prvi plan stavljaju podele i mržnju biti uklonjeni iz javnog prostora i medija.
Živela Srbija!

